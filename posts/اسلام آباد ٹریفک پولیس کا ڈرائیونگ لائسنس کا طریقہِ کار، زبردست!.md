<!-- 
.. title:  اسلام آباد ٹریفک پولیس کا ڈرائیونگ لائسنس کا طریقہِ کار، زبردست
.. slug:   اسلام آباد ٹریفک پولیس کا ڈرائیونگ لائسنس کا طریقہِ کار، زبردست
.. date: 2014-05-18 15:21:02 UTC+05:00
.. tags: عمومی
.. link: 
.. description: 
.. type: text
-->

میں ‪[‬اسلام آباد ٹریفک پولیس ‪](http://www.islamabadpolice.gov.pk/Pages/ITP/AboutUs.aspx)‬کے ڈرائیونگ لائسنس کے طریقہِ کار کا قائل ہو گیا ہوں۔ ان کا نظام ابھی تک بد عنوانی سے پاک ہے، یعنی آپ کسی کو کچھ دے دلا کر لائسنس نہیں بنوا سکتے۔ جب آپ لرنر پرمٹ ‪(‬learner permit‪)‬ بنواتے ہیں تو ڈرائیونگ ٹیسٹ سے پہلے کم از کم ایک ٹریفک کی تعلیم کا (مفت) سبق لینا لازم ہے۔اس میں بظاہر بہت سادہ مگر اہم باتیں بتائی جاتی ہیں مثلاً حفاظتی بند ‪(‬seat belt‪)‬باندھنے کا صحیح طریقہ کیا ہے،  عقب بیں آئینوں ‪(‬rear view mirros‪)‬ کی صحیح  ترکیب ‪(‬setting‪)‬ کیا ہے۔وغیرہ  ، وغیرہ۔خصوصاً یہاں پر آپ کو یہ بھی پتا چلتا ہے کہ نشیب کو رقیب کے وزن پر پڑھنا غلط ہے۔‪(‬1‪)‬

تھیوری کا ٹیسٹ نسبتاً بہت آسان ہوتا ہے۔ اور اگر آپ شاہراہوں کا ضابطہ ‪(‬highway code‪)‬، جو ڈاک خانے سے مل جاتا ہے، پڑھ کر گئے ہیں، تو کوئی وجہ نہیں کہ آپ فیل ہوں۔

اصل مسئلہ ڈرائیونگ ٹیسٹ ہے۔جو خاصا ”جھنجھلاہٹ آور“ ثابت ہوتا ہے۔ اگر آپ کچھ عرصہ ڈرائیونگ کرتے رہے ہوں تو سخت غصہ آتا ہے۔ پہلے پہل تو ضوابط ‪(‬rules‪)‬ بھی بڑے غیر منطقی‪(‬illogical‪)‬  معلوم ہوتے ہیں۔ آہستہ آہستہ آپ قائل ہو جاتے ہیں، یا کم از کم سر پڑی مصیبت سے چھٹکارے  کے لیے ہی ٹیسٹ پاس کرنے کی سنجیدگی سے کوشش کرتے ہیں۔اس میں ٹریفک پولیس کے اہلکاروں کا اخلاق بھی بہت معاون ہوتا ہے، وہ ہر ٹیسٹ میں آپ کو بہت تحمل سے بتاتے ہیں کہ آپ کہاں کہاں غلطی کر رہے ہیں اور اس کو کیسے دور کیا جا سکتا ہے۔ اور جب  تک آپ ٹیسٹ پاس کرتے ہیں ، آپ کو خود اپنی ڈرائیونگ میں نمایاں بہتری محسوس ہوتی ہے۔ 

دوہرا  فائدہ  یہ کہ  اب اگر کوئی آپ کی گاڑی سے ٹکرائے تو آپ بہت اعتماد سے اس کو دعوت دے سکتے ہیں ”تھانے تو نہیں چلیں گے آپ؟“ (2)

‪(‬1‪)‬  تفصیل اس اجمال کی یہ ہے کہ سبزہ زار (lawn) میں بیٹھے دو نوجوان جو تھیوری کے ٹیسٹ کی تیاری کر رہے تھے، نشیب (trough) کو رقیب کے وزن پر پڑھ رہے تھے، اور پریشان بھی ہورہے تھے کہ یہ کیاچیز ہے۔

(2) میرے ڈرائیونگ لائسنس کی درخواست دینے کی وجہ یہ تھی کہ ایک سے زیادہ دفعہ میری گاڑی کو ٹکر ماری گئی اور میں نے لائسنس نہ ہونے کی وجہ سے جانے دیا۔ ڈرائیونگ لائسنس کے بغیر گاڑی چلانا کوئی فخر کی بات نہیں،اگر آپ گاڑی چلاتے ہیں تو پہلی فرصت میں لائسنس بنوا لیجیے۔ 

