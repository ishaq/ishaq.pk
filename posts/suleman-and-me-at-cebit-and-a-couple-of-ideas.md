<!-- 
.. title: سلیمان اور مَیں سی بِٹ میں
.. slug: سلیمان اور مَیں سی بِٹ میں
.. date: 17/03/14 10:30:34 UTC+05:00
.. tags: نمائش , تصور , عمومی
.. link: 
.. description: 
.. type: text
-->

اس اشاعت کی [تصاویر یہاں ملاحظہ کریں](/galleries/سی بٹ 2014/index.html)

ہینوور (hanover) میں پچھلے ہفتے [سِی بِٹ](http://www.cebit.de/home) (CEbit) ختم ہوئی ہے۔ سلیمان تو تقریباً ہر سال ہی یہاں جاتے ہیں، اس سال میں بھی جرمنوں کے دیس کے آس پاس تھا، چنانچہ اس موقعے سے پورا فائدہ اٹھایا گیا۔ ویسے بھی سلیمان اور میری شریعت میں،  ایس نمائشوں کے قریب ہوتے ہوئے ان میں شرکت نہ کرنا مکروہِ تحریمی ہے۔

 سیِ بِٹ، یورپ کی بڑی بڑی نمائشوں میں سے ایک ہے۔ انیس ہالوں پر مشتمل ایک بڑے رقبے پر سافٹ وئیر اور ہارڈ وئیر کمپنیوں نے اپنے اسٹال لگا رکھے تھے۔  ایک ہال ان اسٹارٹ اَپ کمپنیوں کے لیے مخصوص تھا جنہوں نے اس سال کے موضوع، بِگ ڈیٹا ‪(‬Big Data‪)‬، پر مصنوعات بنائی تھیں۔  
 
ایک ہال کے درمیان میں بھارتی ریاست کرناٹکا سے آئی تقریباً بیس کمپنیوں کے اسٹال تھے۔ یہ لوگ سافٹ وئیر آؤٹ سورسنگ کے لیے تشہیر کر رہے تھے۔ ہمیں ان کا طریقہِ کار (طریقہِ واردات؟) (modus operandi) بڑا زبردست لگا، ہال کے درمیان میں آپ کو ایک لمبے فاصلے تک انہی کے اسٹال ملیں تو کیسے ممکن ہے کہ آپ ان سب کو نظر انداز کر کے آگے بڑھ جائیں گے۔ انشاﷲ وطنِ عزیز کی سافٹ وئیر کمپنیاں بھی جلد یہاں نظر آئیں گی۔ سلیمان نے بتایا کہ ایک سال یہاں نادرا ‪(‬NADRA‪)‬ والے آئے تھے اور ہمارے قومی پرچم والی شرٹیں دے رہے تھے۔ جو بھی چاند تارے والے شرٹ پہنے دکھائی دیتا تھا، ہم لوگ سمجھ جاتے تھے کہ نادرا کے اسٹال سے آیا ہے۔ ماشاﷲ نادرا کی ٹیکنالوجی دنیا کے کسی بھی ترقی یافتہ ملک کی ٹیکنالوجی سے کم نہیں۔ خود ہماری سافٹ وئیر کمپنیاں بھی کسی سے کم نہیں۔ ایسی نمائشوں میں زیادہ فعال شرکت کریں گی تو اور آگے بڑھیں گی۔ یہاں ایک چھوٹے اسٹال کی فیس بھی کچھ ایسی زیادہ نہیں، تقریباً پانچ ہزار (5000) یورو میں مل جاتا ہے۔ اگلے سال اگر ہم لوگ اس کے متحمل ہو سکتے ہوئے تو یہاں پر اسٹال لگائیں گے۔

ایک جگہ دبئی کی ایک کمپنی کا بھی اسٹال نظر آیا، یہ لوگ دفتر کے لیے جگہوں ‪(‬office space‪)‬ کی تشہیر کر رہے تھے۔ ان سے بات ہوئی تو ان کا پاکستانیوں کے لیےتعصب صاف ظاہر ہو رہا تھا۔ بڑے مربیانہ طریقے سے ہم سے پوچھا گیا پاکستان کی صورتِ حال کیسی ہے۔ خیر ہم نے بھی حساب چکانے میں دیر نہیں کی۔ ہم نے پوچھا، یہاں پوری دنیا سے کمپنیاں اپنی ٹیکنالوجی کی تشہیر کے لیے آئی ہیں، آپ لوگ اپنی کوئی ٹیکنالوجی لانے کی بجائے یہاں بھی دفتر کی جگہیں ‪(‬office spaces‪)‬ بیچتے پھر رہے ہیں؟ جواباً کافی بری بری نظروں سے گھورا گیا، لیکن ہمیں بالکل برا نہیں لگا۔ :)


 یہاں گھومتے پھرتے  دو ایک ایسے پراجیکٹ نظر آئے جو وطنِ عزیز میں بہت مفید ہو سکتے ہیں۔ ان کا خلاصہ درجِ زیل ہے:

##ا) مفت وائی فائی اور اشتہارات##

یہاں پر ریل میں سفر کرتے ہوئے آپ کو مفت وائی فائی ملتا ہے (مفت تو خیر شاید نہ ہو، ہو سکتا ہے ٹکٹ میں ہی اس کی قیمت کاٹ لیتے ہوں)، جیسے ہی آپ اس سے کنکٹ ہوتے ہیں، ریل کے روٹ سے متعلق معلومات کا صحفہ کھلتا ہے ، ساتھ ہی وائی فائی دینے والی کمپنی (ٹی موبائل) کا اشتہار نظر آتا ہے۔ یہ بڑی مفید سروس ہے۔ ریل کے روٹ سے متعلق جتنی اچھی معلومات ملتی ہیں، ان کی وجہ سے آپ کو اشتہار برا نہیں لگتا۔ ایسی ہی سروس وطنِ عزیز میں ریل گاڑیوں اور اچھی بسوں، جیسے ڈے وُو  ‪(‬daewoo‪)‬، میں شروع کی جا سکتی ہے۔ خصوصاً جبکہ کچھ عرصے میں تھری جی ‪(‬3G‪)‬کی آمد بھی متوقع ہے، موبائل فون کمپنیاں بہت تھوڑے خرچ کے ساتھ یہ سروس دے سکتی ہیں۔  اور ریل گاڑیوں اور بسوں تک ہی کیوں، یہی سروس اچھے ہوٹلوں اور ریستورانوں میں بھی دی جا سکتی ہے۔ جب صارفین کی اچھی تعداد اس کو استعمال کرنے لگے تو کنکشن پر دکھائے جانے والے اشتہارات کے پیسے لیے جا سکتے ہیں۔

##ب)امیزون مکینکل ترک (amazon mechanical turk) جیسا مقامی صارفین کے لیے نظام##

امیزون مکینکل ترک سے ملتا جلتا ایک نظام بنایا جا سکتا ہے۔ مثلاً جس میں ادائیگی ایزی پیسہ وغیرہ سے کی جائے۔ ہماری مقامی منڈی ‪(‬local market‪)‬ میں بھی بہت لوگ ڈیٹا انٹری، سوشل مارکیٹنگ، گھوسٹ رائٹنگ جیسے چھوٹے موٹے کام کرواتے ہیں۔ اور آج کل انٹرنیٹ اور کمپیوٹر ہر گھر میں ہے۔ تو یہ تصور قابلِ عمل ہے۔  

##ج) سکول بسوں کا معیاری نظام##

خالصتاً تکنیکی تصور (technical idea) نہیں ہے۔ لیکن اگر کبھی آپ نے سکولوں سے چھٹی کے وقت سڑک پر نکلنے کی کوشش کی ہے تو آپ اتفاق کریں گے کہ ہمیں سکول بسوں کے معیاری نظام کی بہت ضرورت ہے۔ ابھی تک حالت یہ ہے کہ ایک بچے کو چھوڑنے کے لیے بھی والدین کی اپنی گاڑی آتی ہے۔ اس میں والدین کا اتنا قصور بھی نہیں، ہمارے ہاں سکول چھوڑنے لانے کے لیے کوئی اچھا نظام جو موجود نہیں۔ لیکن یہی گاڑیاں ٹریفک کے دباؤ  کی وجہ بنتی ہیں۔ کیا ہی اچھا ہو کہ کوئی اچھی (سرکاری یا نجی) کمپنی بچوں کو سکول چھوڑنے اور لانے کے لیے بس سروس چلائے۔

ایسی بسوں میں بہت کم پیسوں میں ایسا خود کار نظام لگایا جا سکتا ہے جو والدین کو بچوں سے متعلق با خبر رکھے۔ جیسے بچہ بس میں بیٹھ گیا، بچے کو کون سے سٹاپ پر اتارا گیا، یا کیا بچہ ابھی بس میں ہی ہے، کب تک سکول\ گھر پہنچ جائے گا، وغیرہ وغیرہ۔ ہمیں وہاں ایک بھارتی کمپنی نظر آئی تھی جن کے پاس بڑا اچھا سافٹ وئیر بنا ہوا تھا، اس کو معمولی تبدیلیوں کے ساتھ وطنِ عزیز میں استعمال میں لایا جا سکتا تھا اور وہ لوگ اس کو بہت سستے داموں دینے پر آمادہ تھے۔

لیکن اس تصور کی تعبیر کے لیے تکنیکی سے زیادہ مالی طور پر مظبوط ہونا ضروری ہے۔  چلیے دعا کریں کہ وزیرِ اعلٰی پنجاب میٹرو بس (جیسی اچھی سروس) کے ساتھ ساتھ سڑکوں پر سے ٹریفک کم کرنے کے لیے اس طرف بھی توجہ دیں۔